<p>אחרי שישנתי כהלכה (קורה לעיתים רחוקות, יכול להיות שבקבוק היין השלם ששתיתי אתמול בקונצרט עזר לכך), ארזתי את חפציי, יצאתי מהמלון ואכלתי את השניצל הוינאי האחרון לטיול זה (עם רוטב אוכמניות משום מה), יצאתי לכיוון התחנה המרכזית ותפסתי את האוטובוס לברטיסלבה, עליו הצטרפו מאוחר יותר תומר ואיתי.</p><p>תומר הוא חבר שהכרתי באינטל, הוא חובב קפה ובירות, ואפילו מכין בירות בעצמו! איתי הוא חבר של תומר שלא הכרתי לפני הטיול, אבל תכננו שלושתנו ביחד להגיע על אותו אוטובוס לברטיסלבה ולבלות חלק מהטיול ביחד.</p><p>בעצם כבר לפני כמה חודשים תומר שאל אם ארצה להצטרף אליהם. המטרה: בירות, קפה, וראמן. בתור אחד שלא חובב בירות גדול במיוחד, לא שותה אף פעם קפה, ואכל די הרבה ראמן ביפן... ברור שאמרתי "כן".</p><p>וכך באמת היה - הסתובבנו בין בתי קפה וברים, שתינו בירות בטעמים שמעולם לא הכרתי (בתמונה של הרמזור למשל, אני שתיתי את הבירה הירוקה שזו בירת קיווי), ואכלנו ראמן מוצלח שתומר פינטז עליו כבר חודשים.</p><p>בערב הגענו לדירה ששכרנו ב-airbnb (דירה שלמה לעצמנו), בידיעה שאנחנו כאן ללילה אחד בלבד, כי מחר - נוסעים לפראג!</p>