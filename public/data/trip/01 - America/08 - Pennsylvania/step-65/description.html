<p>את הבוקר פתחנו אוון ואני בטיול בטבע ביער לא רחוק מהבית של אוון. לאחר מכן המשכנו להאטבורו לאכול ולהסתובב קצת. בין היתר עצרנו בספרייה שנבנתה ב-1755, קצת לפני שארה״ב הייתה ארה״ב. בתמונה השנייה ניתן לראות שהספרייה מחולקת ל-2: למטה הספרייה המודרנית בה ניתן לשאול ספרים כמו כל ספרייה רגילה, ולמעלה הספרייה הישנה שלא ניתן להיכנס אליה כי גם ככה אם ננסה לגעת בספרים שנמצאים שם (חלקם בני מעל 500 שנה), סביר שהם יתפוררו לנו בין האצבעות. זה לפחות מה שהספרן אמר.</p><p>בתמונה השלישית: ספר ענק על מלחמת הכוכבים, בו (בין היתר) תמונות של איך ג׳ורג׳ לוקאס דמיין את הסרט לעומת איך הסרט נראה בפועל.</p><p>בערב המשכנו לחברים של המשפחה של אוון. מדובר במשפחת יהודים אמריקאים שגרים בהמילטון, ניו ג׳רזי. הדלקנו איתם נרות חנוכה, אכלנו כיד המלך, ולאחר הארוחה ירדנו לחצר ואכלנו מרשמלו על האש כנהוג בחנוכה.</p><p>המשפחה מאוד מוזיקלית, אז יצא לי לדבר הרבה עם אב ואם המשפחה על מוזיקה. בין היתר גיליתי שאם המשפחה, בוני, שיחקה את גולדה, אשתו של טוביה החולב במחזמר ״כנר על הגג״ בהפקה מקומית. בוני מאוד אוהבת את המחזמר והסרט, ומכיוון שאינה ישראלית הופתעה לשמוע כשסיפרתי לה שטופול שיחק דמות דומה בסרט ישראלי מפורסם ומוצלח מאוד, ושמחה לקבל ממני קישור לצפייה ישירה ב-״סלאח שבתי״ עם תרגום לאנגלית.</p>