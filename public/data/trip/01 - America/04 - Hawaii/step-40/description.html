<p>בוקר. צחצוח שיניים. קפה. ארוחת בוקר עם החבר׳ה בהוסטל. לא שאני שותה קפה או אוכל ארוחת בוקר, אבל זה יפה להתחיל ככה פוסט, לא?</p><p>בדיוק בשעה 10:54 בערך מיכל באה עם הילדים ואספו אותי לאתר הטבע הראשון שלי בהוואי (שזו גם פעם ראשונה של מיכל באתר הזה): מכתש ״ראש-יהלום״ שהוא בעצם פתחו של הר געש רדום.</p><p>לילדים לקח קצת זמן להפשיר ולקבל את הנוכחות שלי, אבל גם זה קרה בסוף (קצת שוחד של תותים לא מזיק). בצהריים נפרדנו, הוחזרתי להוסטל שלי ומיכל והילדים חזרו לביתם; משם המשכתי לחוף הנפלא שליד ההוסטל, הסתובבתי עם קצת צעירים שהכרתי במקום, וצילמתי את השקיעה היפהפייה (אתם יודעים איך זה, השמש פה זו פשוט לא אותה שמש בישראל).</p><p>בערב התרחצתי, התלבשתי יפה ויצאתי להסתובב בטיילת באזור שאני נמצא בו. האווירה ממש נחמדה, יש חנויות מאוד מגוונות, מלא לפידים ברחובות נותנים אווירה קצת… אקזוטית?</p><p>באיזשהו שלב התיישבתי בבר קצת ״פנסי שמענסי״ שבו נמכרים קוקטיילים לצד מוזיקה ג׳אז חיה (מישהו מזהה את השיר, אגב?), ונשארתי שם עד שהגיע הזמן ללכת לישון.</p>