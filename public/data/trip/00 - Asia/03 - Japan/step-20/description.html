<p>לאחר הג׳אם של אתמול, התעוררתי בקיוטו באזור שהיה נראה די מרכזי… אז הזמנתי את יוני והסתובבנו ביחד. אכלנו ראמן שכנראה היה הראמן הטוב ביותר שאכלתי בחיי, עם שף שהכין לנו את הבשר עם להביור מול העיניים.</p><p>לאחר מכן הלכנו ל-Owl Cafe. קפה לא היה במקום הזה, אבל ינשופים היו בשפע, והיה ניתן ללטף את חלקם. לא יודע אם וכמה הם נהנו מזה שמלטפים אותם בעודם אזוקים ברגליים לענפים שעליהם הם עומדים… אבל היה מעניין לראות אותם.</p><p>לאחר מכן טיילנו עוד קצת, ראינו מעט טבע, ראינו שוק ענק שאני חד-משמעית אעביר בו יום שלם מחיי מתישהו בשבוע הבא כי הוא לחלוטין שווה את זה. בשוק מצאתי חנות מוזיקה בעלת 6 קומות, ומשם שלחתי ליוני את התמונה השלישית מהסוף עם הכיתוב ״זה מה שקורה כשאתה משאיר את סחבק 5 דקות לבד… הוא הולך לבדוק פיות של טרומבונים״. פייר, היו שם כל כך הרבה פיות שהייתי חייב לבדוק את ההבדלים ביניהן.</p><p>בערב עשינו סיור ברובע מסוים של טוקיו עם מדריך לא מוצלח במיוחד, אז לא למדנו ממנו יותר מדי… אבל הנוף והאווירה היו כמו לקוחים מסרט. או ממשחק מחשב. תלוי את מי שואלים.</p>