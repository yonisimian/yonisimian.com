<p>להתראות האקונה, שלום קיוטו!</p><p>לאחר נסיעה קצרה בשינקנסן, הרכבת המהירה המפורסמת של יפן (טוב… אחת מהן), הגענו ליעד החדש שלנו - קיוטו, עיר הבירה הישנה של יפן.</p><p>בעצם, פאדיחה קטנה שלי - היינו אמורים לישון הלילה אצל המשפחה המארחת שמצאתי ב-airbnb, אלא שפספסתי לילה אחד ויצרתי חור של לילה אחד שמילאנו מהרגע להרגע באזור פרברי בקיוטו, מרוחק ממרכז העיר אך קרוב לכמה מהמקדשים של העיר (ויש הרבה מהם). מה רבו פלאי הטכנולוגיה, וכמה קל לתקן פאדיחות שכאלו בקלות, במהירות ובזול.</p><p>היינו פעם ראשונה בסופר מרקט שלהם (סופר אמיתי ולא חנות כלבו), ולהסתובב שם היה כמו להסתובב בתור ילד קטן בין מדפי הסופר עם אבא ואמא ולרצות הכל מהמדף של החטיפים - אלא שהפעם יכולנו להרשות לעצמנו מכיוון שהכל שם כל כך הרבה יותר זול מבארץ, והאוכל שם הוא הרבה יותר מאשר רק חטיפים. קנינו דברים טעימים, סאקה (משקה אלכוהולי יפני) לכבוד קבלת שבת, וחזרנו למלון מבסוטים מהמציאה.</p><p>בתמונה: הדמות המצוירת בובספוג, או כמו שכתוב ביפנית: סופונג׳יבובו.</p>