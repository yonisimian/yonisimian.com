<p>את הערב האחרון בהאקונה הקדשנו לטיול לאונסן האזורי (המעיינות החמים). הוא בין האונסנים הבודדים שמתירים כניסה לאנשים עם קעקועים, והבחור הפולני בחבורה היה מקועקע ובדיוק חגג מומולדת באותו יום, אז החלטנו שאין יותר מתאים מסיום היום הנפלא הזה באונסן ציבורי שמותר לו להיכנס אליו.</p><p>האונסן היה חמים ונעים כרגיל, אבל הדבר המיוחד באמת קרה דווקא ביציאה ממנו - משחק רברסי. למי שלא מכיר, זה משחק לוח פשוט (שמסתבר שדי נפוץ ביפן), רמת קושי דומה לשל דמקה. ואיך קשור המשחק הזה לאונסן? כי ביציאה מהמעיינות ראיתי שלושה צעירים יפנים כבני 20+ משחקים והחלטתי לצפות בהם. הם ראו שאני נהנה מהמשחק ונהנו מנוכחותי בהתאם, אז החלטתי להיפרד מהחברים שחזרו למלון ולהישאר עם הצעירים היפנים.</p><p>בפרק זמן של פחות משעה הספקנו להכיר, לדבר באנגלית / יפנית שבורה, להתחרות בשכיבות סמיכה, להחליף טלפונים ולקבוע להיפגש בעיר שלהם (שאינה רחוקה מטוקיו) בעוד כשבועיים, כלומר אחרי שאסיים לטייל בקיוטו והאזור (שרחוקה מעט מטוקיו).</p><p>בתמונה רואים את החברים החדשים שפגשתי לאחר שהתנדבו להסיע אותי ברכב שלהם למלון שלי חזרה מהאונסן ששהינו בו.</p>