<p>אז כמו שאמרתי, הכרתי אתמול בבר בחור נחמד ורציתי לנגן איתו ביחד; אז היום דבר ראשון על הבוקר נפגשנו והלכנו לאכול צהריים כי בעצם רק נפגשנו ב-11:30 (זה מקובל בקרב אלו שרק חוזרים הביתה ב-05:00).</p><p>משם המשכנו לחדר חזרות אקראי שמצאנו באזור והרעדנו את הקירות עד שבית המקדש נפל על הרצפה.</p><p>בסרטון הראשון: שיר שאני אוהב.</p><p>בסרטון השני: שיר שרוקי אוהב (כןכן, זה שמו).</p><p>בסרטון השלישי: שיר שכבר העליתי בפולארסטפס שלי, אבל הפעם בדואט.</p><p>בסרטון הרביעי: שיר מקורי של הלהקה של רוקי.</p><p>בסרטון החמישי: יוני מלמד את רוקי לג׳מג׳ם (=לאלתר ביחד מנגינות).</p><p>לאחר שניגנו נפרדנו כידידים, הוא הלך לבשל ארוחת ערב לבחירת ליבו ואני רצתי להספיק למלא את המזוודה שלי בחטיפים לפני שאני בורח מהמקום הזה עד להודעה חדשה.</p><p>לקראת הערב הגעתי לשדה התעופה, עמדתי בתור לדלפק לעשות צ׳ק אין, וכשהגיע תורי… ברוסית אומרים במקרים כאלו ״פיזדץ״. הייתה לי שגיאת כתיב בהזמנה של כרטיס הטיסה שלי (יונתן / יהונתן), ולא נתנו לי לעלות על המטוס עד שאשנה את השם. אחרי 4 שעות של פינג פונג מייגע עם חברת התעופה ועם סוכנות הנסיעות (כאשר כל חברה טוענת שהשנייה אחראית על שינוי השם), הבנתי שהכרטיס הנוכחי הלך פייפן, ועדיף כבר לקנות חדש וזהו. ביקשתי לקנות אחד חדש לטיסה הבאה (24 שעות לאחר הטיסה המתוכננת), אך גם כאן נתקלתי בסיפור, וכבר התחלתי לצחוק עם הדיילים שאני חייב יותר שיתוף פעולה מהצד שלהם לפני שאני הופך לטום הנקס ועושים עליי סרט.</p><p>נכון לעת כתיבת שורות אלו כבר קניתי כרטיס חדש, חילצתי משתי החברות אישורים רשמיים לכך שהחברה השנייה אחראית על שינוי השם שלי בכרטיס (כדי שיהיה לי לנסות איך לתבוע פיצוי כשאחזור לארץ), הספקתי לנמנם מעט לצד האנשים שבתמונה השלישית מהסוף, לאכול במסעדות הלא-יקרות-באופן-מפתיע שיש בשדה התעופה, להתיידד עם עוברי אורח, ולמצוא ספר שהלוואי והיה לי אותו לפני שטסתי ליפן.</p><p>נתראה בהוואי ✈️</p>