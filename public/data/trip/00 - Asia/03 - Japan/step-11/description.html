<p>אתמול התעוררתי, אכלתי ארוחת בוקר אמריקאית במלון המצוין האחרון ששהיתי בו בטוקיו, ארזתי את הדברים שלי, ופגשתי את חבר הנסיעות שלי כדי לקחת רכבת ביחד להאקונה (אבל מבטאים את זה HA-KO-NE, ולא ״האקונה מטטה״ כמו שאני בטוח שחלקכם חשבתם בראש).</p><p>הגענו בשעות אחה״צ לאכסניה החדשה שלנו אחרי שאכלנו בדרך אוכל רחוב מצוין בדרך מהרכבת לאכסניה, ופגשנו בחדר שלנו חבורת צעירים שגם הגיעו באותן שעות כמונו לפרק זמן דומה לשלנו (שני לילות בהאקונה). לקח לנו בערך 12, אולי 13 שניות להחליט שיוצאים ביחד לשתות בירה. קנינו בירה בחנות כלבו, טיילנו קצת ברחוב, דיברנו, הכרנו, ובאיזשהו שלב התיישבנו במסעדת קארי מצוינת שחיכינו לה כשעה בתור. בינתיים הצגנו את עצמנו - היינו שני ישראלים, שני גרמנים, פולני, בלגי, והולנדי. סה״כ 7 חבר׳ה בגילאים 25-28 שגילו שהם ישנים ביחד והפכו לחברים הכי טובים ליומיים. בערב, לאחר בירה, סעודה, וטיול ארוך חזרה למלון, נכנסנו לאונסן של המלון. מדובר בבריכה חמה באוויר הפתוח, קונספט שאני מאוד מחבב, ונראה שגם רוב האחרים היו כך.</p><p>היום בבוקר התעוררנו, התארגנו, ויצאנו לטיול במסלול יערי המקיף את האגם הענק שלהם (״ענק״ במימדים של ישראלים) ומשקיף להר המקומי. סיימנו בנקודה נחמדה למרגלות האגם, ומשם רוב התמונות שצילמתי. בערב, הלכנו ל… ובכן, הערב היה מיוחד ולדעתי עליו אספר כבר בנפרד 🤭</p>